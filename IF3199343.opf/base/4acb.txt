@/ /rnam par thar pa'i kha skong bzhugs// /na mo gu ra we/ rje btsun dam pa dkon mchog rgyal mtshan dpal bzang po dgung lo bdun cu don brgyad bzhes pa yan chad kyi rnam par
thar pa rags rim sngar bstan zin pa de'i kha skong gi tshul du tshigs su bcad pa sum cu rtsa gsum pa cig sbyar zin pa'i don 'grel 'dir brjod

par bya'o/ /de yang sngar lha sar byon pa'i dus su dgung lo bdun cu thub pa'i mtshan ma byung gsungs pa dang / de rjes lan cig bdun cu don lnga thub pa'i mtshan ma byung gsungs
pa dang / bla ma nam chos pa bde bar gshegs pa'i nub mo'i mnal lam dang bstun na/ bdun cu don bdun pa'i steng du bde ba can du gshegs rgyur snang na yang / brgyad cu
gya gnyis sam/ 'dul ba pa'i lugs kyi gya gsum gyi bar du bzhugs pa ni grub pa'i dbang phyug rnams kyi man ngag bdud rtsi lta bu snyigs dus su mi nyams pa'i ched du sku tshe'i
'du byed byin gyis brlabs par snang ste/ dgung lo don gsum bzhes pa 'brug lo'i nang du dben gnas bsam gtan phug tu sku mtshams la bzhugs pa'i tshe/ mnal lam du/ chos
rje kun dga' bzang po'i zhal nas/ oM ma Ni dha ri badzri ni swA hA/ zhes pa'i sngags gsungs nas 'di'i sngags 'bru'i grangs dang mnyam pa'i lo grangs thub ces pa'i lung
bstan brnyes par mdzad pa las shes so/ /de nas don brgyad bzhes pa bya lo'i dbyar gling kha bde ba can du/ chos rje sku skye ba la sogs pa'i skal ldan 'ga' la gsung ngag
dang / 'khor lo bde mchog gi bskyed rdzogs la sogs pa'i gdams pa mang po gnang nas de'i dgun po ngam rings su phebs te/ dge ba'i bshes gnyen nyis stong lhag pa la theg pa
chen po'i blo sbyong la sogs pa'i gdams pa du ma gnang / de'i nang nas zab mo'i lam gyi skal ba dang ldan pa dgu brgya lhag pa la gsung ngag rin po che cha lag dang bcas
pas smin par mdzad nas khyi lo sa ga zla ba'i nang du mus su phebs/ de nas bzung ste bde bar ma gshegs kyi bar bde ba can dang / bde ldan ri khrod dang / gle lung rnams
su bzhugs nas/ bdag chen blo gros dbang phyug pa dang / sras kyi thu bo gung ru shes rab bzang po la sogs pa/ stod mnga' ris/ smad mdo khams/ bar dbus gtsang gi dge ba'i
bshes gnyen mkhas btsun dad ldan dpag tu

med pa tshogs pa rnams la dbang / rgyud/ man ngag /lung la sogs pa'i sgo nas rang rang gi skal ba dang 'tsham par smin grol la bkod par mdzad de/ glang lo'i dpyid zhing 'di'i
gzhan don rdzogs pas thugs rangs te/ zhing gzhan du gshegs par bzhed nas/ gsung ngag rdzogs pa'i rjes su 'di la lam 'bras kyi rjes ma gyis gsungs/ de'i dbyar kha nas sku
mtshams la bzhugs par bzhed na yang / chos rje glang thang pa phebs pas slar yang gsung ngag tshar gcig gnang bar mdzad do/ /gsung ngag ma rdzogs pa'i gong tsam du bzhi
sde mkhan chen pas gtso mdzad rnams la nag po rim bzhi gnang ste/ chos 'phro rnams rdzogs nas zla ba dgu pa'i tshes nyi shu la chos rje glang thang pa dpon slob rnams ngor
du thegs/ de rjes bdag chen blo gros dbang phyug pa bzhugs par bzhed nas zhu ba nan gyis phul la/ rje'i zhal nas nged da lo lung phug ya gi de nar 'chi ru 'gro ba yin/
nga shi ba'i rjes su grwa bu slob kyi 'du 'tshogs dang mchod bsngo la sogs pa 'jig rten gyi brda chad mang po dang / de dag gi mgo ma la slob ma'i drag shos sa skya 'khon
gyi gdung brgyud bzhugs zhes pa'i gtam 'di la zhe 'dod dang po nas med pa yin pas cis kyang byon mdzod ces pa'i zhal da nan gyis gnang bas/ bdag chen pas kyang bla ma'i
thugs dgongs dang bstun par mdzad de nyi shu drug la bteg par mdzad do/ /de nas smin drug zla ba snga ma'i tshes gsum gyi bar zhag bdun la/ la stod lho byang sogs nas rab
byung bsnyen rdzogs sogs don du gnyer ba mang du byung ba rnams la sku gzugs kyis gang lcogs mdzad nas/ tshes gsum gyi nyin bsam gtan phug la bteg ste dben gnas su phebs
nas/ ja sbyor cig gi ring la zhabs drung na gnas pa rnams la zhal da mang du gnang nas/ dang po nas nged kyi bsam pa la/ mi med kyi lung stong zhig tu 'chi sa byed dgos
snyam pa

yod pa de 'grub byung / da lta shi yang sems la 'phreng ba gcig kyang med/ sngar byas pa'i las la 'gyod pa yang med/ 'di bya dgos snyam pa ma grub pa yang med/ mi yul du sdod
yun yang ring po yin/ gzhan la 'di bya 'di gyis kyi bkod pa yang pho lo brgyad cu gya gsum pa zhig gis mi 'ong gsungs nas thugs spros pa bcad par mdzad/ nga'i gan du dkon
bzang gcig pu sdod/ gzhan su yang ma sdod gsungs pa la khong rnams kyis gung thun ran 'dug pas thog mar gung thun cig mdzad nas de rjes gsol ja zhig mdzad dam zhus pas
yud pa cig khyom tsho gyis de nas khyed rang thams cad song / da nyin mtshan khor yug tu dge sbyor du 'gro ba cig byed pa ma gtogs pa thun gyi nges pa mi 'ong gsungs/ de
nas bzung ste zla ba de'i nang du thugs dam la rtse gcig tuu bzhugs/ tshes brgyad kyi bar du zhabs bskor sogs kyang mang du mdzad/ de nas sku shed cung zad chung du song
nas gling khar sku rim nyi ma gsum tsam bsgrubs te/ sngar sku rim yang 'di 'dra bsgrub yod/ da dung sku rim 'dra sgrub/ lha rje cig la yang bstan na drag gam zhus 'dug
pas/ rim gro byas pa khyed rang rnams la phan pas byas pas 'ong / nga la ni dbus gtsang gi btsun pa thams cad 'dus nas rim gro byas/ sman pa thams cad 'dus nas sman byas
kyang / da lo sdod pa med gsungs nas ma gnang / ltas ci 'dra byung zhus pas khar sing dbyar kha nas gling kha'i ri 'di rtag tu smugs pa'i rang bzhin du 'char ba cig byung
/ de sa chu la thim pa'i rtags yin gsungs par 'dug /zla ba de'i mjug tu zhag bdun tsam cig skom dad che nas gsol ja mang du bzhes dgos pa cig byung ba de chu me la thim
pa'i rtags yin gsung zhing / rtags phyi ma gnyis la 'di yin mi gsung / de nas smin drug zla ba rting ma'i tshes gnyis kyi nub mo/ nyi ma brgal tsam gyi gong nas sku chos
dang/ sku shamsku thabs phud nas bzhag pas/ de'i nub mo mnal lam du nam mkhar

sangs rgyas 'khor dang bcas pa bzhugs 'dug pa cung zad mi dgyes pa'i rnam pa can du 'dug /mdang dgong chos gos dang sham thabs bzhag sngas pas lan pa 'dra gsungs/ de nas mkhan
chen kun blo pa sku mdun du sdod pas chog pa'i zhu ba nan gyis phul bas gnang nas tshes bzhi'i nyin par mjal ba'i tshe/ de'i nyin sku khams bde nas zhal da mang du gnang
/ nged la bla ma du ma yod pa'i nang nas chos rje rin po che kun dga' bzang po pa de shin tu sku drin che ba cig byung / de'i rgyu mtshan bod du rdo rje theg pa'i lam
srol la bla ma gong ma nas brgyud pa'i lam srol 'di dang / mar pa nas brgyud pa'i rngog gzhung gi bka' srol dang / shangs pa nas brgyud pa'i ni gu sogs kyi bka' srol dang
/ bu ston rin po che nas brgyud pa'i yo ga'i bka' srol sogs mang du yod kyang / dus phyis chos rje ri bo dge ldan pas/ gsang sngags kyi bka' srol la grub mtha' gsar pa
rkang btsugs nas bshad nyan gyis gtan la phabs par mdzad/ de sngar gyi bka' srol de dag gang dang yang mi mthun pa 'dug kyang / dbus gtsang gi dge ba'i bshes gnyen phal cher
de la dad pa cig byung / de la chos rje rin po ches grub mtha' snga phyi'i gnad gzigs nas dgag sgrub mang du mdzad/ bla ma gong ma'i bka' srol gyi rkang btsugs te de'i
rjes su zhugs pas chog pa cig byung ba yin/ lam 'di nged rang gi rtsol bas byung na tshe gcig lus gcig la mchog gi dngos grub sgrub nus pa'i lam du 'dug /nged rang gi slob
ma rnams kyis kyang bshad nyan la sogs pa'i rtsol bas bka' srol 'di spel ba'i thabs la 'bad dgos pa 'dug /bla ma gong ma'i gsung rab 'di'i steng du rtogs pa gzhan dang
mi 'dra ba zhig nga la yod pa yin/ bstan pa'i rgyun la phan du re nas bskyed rim gyi grub mtha'i shan 'byed 'di yang brtsams pa yin/ nged rang yang chos rje rin po che'i
dus tha ma'i bka' lung dang du blangs nas bshad nyan byas pas sa skya pa'i bstan pa la phan po byung / bshad nyan ma dgos par nged rang 'dod pa ltar gyi sgrub pa zhig byed
rgyu byung na lus 'di ma

spangs par 'gro dbang yod pa yin/ gang ltar yang thog ma med pa nas lus ji snyed cig blangs kyang da lan gyi lus 'di las don che ba ma byung 'dug gsungs pa sogs kyi thugs rangs
pa'i zhal da mang du gnang / drung na gnas pa rnams kyis da lo nag po rim bzhi la mi mngaX baX dang / rab byung bsnyen rdzogs la sogs mngaX bas lan nam zhes lkog tu
glengs 'dug pas de ma thag gsan nas/ de dag gang gis kyang ma lan/ da lo mi sdod par shes nas bstan pa'i rgyun la phan du re ste gang lcogs byas pa yin gsung bar 'dug go
/de nas tshes brgyad kyi bar zhal da gzhan cher mi gnang bar/ res spyan nam mkha' la cer te gzigs nas 'dzum pa mdzad/ res phyag dang zhabs bshud cing sprug pa 'khrul 'khor
gyi rnam pa mdzad/ res sku lus gar stabs kyi rnam pa mdzad pa sogs nyin mtshan khor yug tu nyams kyi ngang la bzhugs/ tshes brgyad kyi dgongs mo nyi ma rgas tsam na/ sku
lus gnad bsrang / spyan bar snang la gzigs/ phyi rol gyi spros pa bcad nas ting nge 'dzin 'ba' zhig la bzhugs/ de yang bde bar gshegs pa'i tshul ma bstan pa'i zhag bzhi
tsam gyi gong nas sku lus byis pa lo bcu drug lon pa'i rnam pa can/ spyan dkar nag 'byes shing spyan 'bras gnag pa/ snyan dang / shangs dang / mchu sgros rnams shin tu dod
pa/ zhal gyi dkyil 'khor gnyer ma med cing / dkar la dmar ba'i mdangs chags pa cig byung 'dug pa de/ tshes brgyad nas nyi shu lnga'i bar du yang / sku mdangs de kho na'i
ngang du bzhugs/ de'i stobs kyi drung na gnas pa rnams kyang bde bar gshegs pa'i snang ba ma byung zhing / bya dang / ri dwags la sogs pa rnams kyang gnas gzhan du mi
'gro bar nye 'khor de nyid du gnas pa dang / sngar med pa'i dri bzang po khyad par can gyis gzims khang gi nang rgyun du khengs pa byung 'dug go /de nas nyi shu lnga'i nyin
dbu phrag pa g.yon phyogs su cung zad yo/ zhal mdangs glo bur ba de yal nas sngar gyi sku bgres pa'i zhal mdangs tsam du song

/ gnam gang gi bar bzhag kyang khyad gzhan ma byung nas/ na bza' g.yengs pa'i tshe lus gnad zhabs gnyis sems dpa'i skyil krung la/ pus mo gnyis g.yon phyogs su cung zad bsnol/
rting pa gnyis kyi steng du 'phongs kyi snag po che bzhag /phyag g.yas pa rdo rje khu tshur gyis mchan khung g.yon nas 'khyud/ g.yon pa sdig mdzub dang bcas te/ de'i
steng nas dpung pa g.yas la 'khyud/ sgal tshigs drang por bsrang ba/ rgya gar gyi grub chen a wa dhU tI'i bzhugs stangs su 'dug zer/ rnam par thar pa 'di las dpags na/ thugs
bzhed bzhin sgrub pa mdzad pa byung na sku lus ma spangs par mchog gi dngos grub brnyes par zhal gyis bzhes 'dug cing / 'on kyang thog ma med pa nas lus ji snyed cig
blangs kyang / da lan gyi lus 'di las don che ba ma byung zhes gsungs pa'i shugs kyis bar dor phyag chen mchog gi dngos grub brnyes pa gdon mi za bar snang ngo / /bde bar
gshegs khar sku lus la mtshan dpe cha mthun byung ba 'di ni/ chos rje sa skya paNDi ta bde bar gshegs khar ling chu rtser tho rangs shig dbus su rje btsun chen po/ g.yas
su birWa pa/ g.yon du nag po pa byon pa gzigs te/ rje btsun gyi zhal nas skye ba gsum pa la de bzhin gshegs pa dri ma med pa'i dpal du 'gyur bar lung bstan/ birWa pa dang
nag po pa gnyis kyis mthun 'gyur mdzad/ birWa pas thod pa'i bdud rtsi la srin lag gis reg par mdzad de/ khyed kyi ljags rkyong gsungs nas ljags la thig le byas pa'i snang
ba byung bas/ de'i tshe rtog pa dang rtog med mtha' las 'das pa bde gsal mi rtog pa'i ye shes/ rgyal ba rnams kyi thugs brgyud la yang / 'di las lhag pa med snyam pa 'khrungs/
de'i tshe gsang ba'i gnas sbubs su nub pa dang / dbu'i gtsug tor blta bar mi mngon pa sogs mtshan dpe rnams brnyes gsungs pa dang mthun par 'dug go/ //

